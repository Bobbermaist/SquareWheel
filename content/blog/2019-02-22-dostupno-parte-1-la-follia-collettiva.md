---
title: 'Dostupno parte 1: la follia collettiva'
lang: it
date: 2019-02-22T12:23:00.702Z
---
Internet è pieno di buoni consigli su che cosa mettere nel primo post del tuo blog: parla di chi sei, di che cosa vuoi condividere, se questa è la prima volta che scrivi, quali sono le tue passioni, che cosa speri di ottenere.

Ma la cosa che mi interessa di più è raccontare che cosa mi ha spinto a dare vita a questo progetto.

Era venerdì scorso quando Ivan, il mio spacciatore ufficiale di notizie tecnico informatiche, mi manda il link ad un [post](https://www.reddit.com/r/ItalyInformatica/comments/aq0iea/dostupno_lanti_whatsapp_una_storia_surreale/) su reddit. Una storia **davvero** surreale. Un'applicazione made in italy che si chiama *DOSTUPNO* sembrerebbe essere il più temibile concorrente di whatsapp: permetterebbe di inviare messaggi senza costi, senza internet e senza server. Ma non entrerò nel merito, voglio tenermi gli aspetti tecnici per il prossimo post e continuare la storia.

Dopo una rapida lettura è chiaro il punto di vista dei nerd che popolano [/r/ItalyInformatica](https://www.reddit.com/r/ItalyInformatica):

![...no, non è rimasto colpiten](/assets/img_20190222_113857.jpg)

e no, non sono rimasti colpiten neanche loro e non sembrano proprio essere d'accordo con l'idea che questo ritrovato della tecnologia possa scalzare whatsapp.

Ma a questo punto la curiosità sorge spontanea, devo vedere se ne sta parlando qualcuno e così mi avventuro in un'audace ricerca su Google.
Non è difficile rendersi conto che al di fuori della piccola comunità di reddit la stragrande maggioranza dei siti ha un'opinione *molto* diversa di questo progetto. Riporto solo i primi risultati per affetto verso il lettore, ma ce ne sono decine così:

* [tecnologia.libero.it](https://tecnologia.libero.it/dostupno-lapp-anti-whatsapp-che-funziona-senza-internet-24378): Dostupno, l'app anti WhatsApp che funziona senza Internet
* [bitmat.it](https://www.bitmat.it/blog/news/80596/arriva-dostupno-la-app-per-mandare-messaggi-anche-senza-credito-e-connessione): Arriva DOSTUPNO, la app per mandare messaggi anche senza credito e connessione
* [teeech.it](https://teeech.it/2019/01/15/dostupno-messaggi-senza-internet/): DOSTUPNO: inviare e ricevere messaggi senza internet è realtà
* [tecnoandroid.it](https://www.tecnoandroid.it/2019/01/03/gli-utenti-preferiscono-usare-dostupno-unamara-sconfitta-per-le-app-whatsapp-e-telegram-454761): Dostupno invia messaggi senza connessione 4G: sconfitti Whatsapp e Telegram

Insomma quello che mi ha sconvolto non è stato tanto il goffo tentativo di fare guerra ai giganti della messaggistica istantanea, ma il modo in cui chi pretende di fare divulgazione e informazione in questo campo ha dipinto un esperimento semi amatoriale come se fosse la scoperta del secolo.

Molti di questi articoli ci tengono a sottolineare la maternità italiana di questa invenzione, addirittura su [tecnoandroid.it](https://www.tecnoandroid.it/2019/02/01/dostupno-ecco-come-inviare-messaggi-senza-connessione-470303) ne parlano come un *orgoglio italiano* che consente di *parlare con i nostri contatti anche in assenza di 3G/4G in maniera del tutto gratuita*! Wow! Una cosa da gonfiare l'animo patriottico di qualunque italiano e spingerlo a mostrare il petto villoso e fiero al nemico d'oltre oceano.

Chi non si è fatto trascinare da questo vortice di orgogliosa autarchia nell'ultima settimana ha pubblicato qualcosa con i piedi per terra<sup>[[1]][securityinfo-dostupno]</sup><sup>[[2]][attivissimo-dostupno]</sup>, ma da quel maledetto 15 febbraio mi chiedo perché in Italia siamo condannati ad avere siti di notizie e divulgazione di carattere tecnico informatico così disastrosi, perché è così difficile trovare quei pochissimi contenuti di qualità e soprattutto perché questi ultimi sono distribuiti con il contagocce?

Questo è quello che mi ha spinto a buttare un po' di tempo qui sopra. Non perché ne abbia molto da perdere, ma per frustrazione, perché gli approfondimenti che mi farebbe piacere leggere spesso non li trovo.

Da qui in poi voglio smettere di lamentarmi e iniziare a costruire qualcosa che, spero vivamente, possa essere apprezzato.

[securityinfo-dostupno]: https://www.securityinfo.it/2019/02/18/dostupno-lapp-di-messaggistica-espone-i-dati-degli-utenti-su-internet/
[attivissimo-dostupno]: https://attivissimo.blogspot.com/2019/02/la-strana-stranissima-storia-di.html
